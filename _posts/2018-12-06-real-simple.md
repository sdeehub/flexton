---
layout: post
title: "ฟังดูก็จะงงๆ และเหมือนว่าจะกวนๆ"
image:
 path: https://res.cloudinary.com/sdees-reallife/image/upload/v1550639777/new-year-blessing.jpg
 caption: ท่านพุทธทาสภิกขุ (พ.ศ. 2449-2536)
date: 2018-12-06 20:06:33 +0700
categories: buddhism
tags: truth
---
ใกล้จะปีใหม่เข้ามาอีกแล้ว เรื่องราวผ่านไปไว ถึงตอนนี้ก็ยังไม่แน่ใจว่าระดับความโง่อยู่ที่ตรงไหน เป็นไปได้ว่าจะยังโง่เท่าเดิม หรือมากกว่าเดิม หรือว่าฉลาดขึ้นมั๊ย? บางทีความจริงก็เรียบง่ายเกินกว่าจะรับกันได้สำหรับในชีวิตประจำวัน ธรรมดาๆ ของคนทั่วๆ ไปในปัจจุบันอยู่พอสมควร

อย่างคำที่ว่า 'เสร็จแล้ว เสร็จทุกวัน' เสร็จแค่ไหนก็คือเสร็จแค่นั้น วางได้ ปล่อยได้ แต่ก็ให้สงสัยว่าแล้วที่ deadline นี่จะเลื่อนได้ หรือวางได้ หรือต้องเอาไว้ตรงไหนกัน? เพราะถ้าทำไม่ทันก็เสียหาย หรือเราวางได้แค่สักบางส่วน คนอื่นที่ร่วมงานกัน ก็คงอาจจะได้วางไม่ทัน แบบนี้มั๊ยที่อาจต้องกลายเป็นวางมวยกันแทน เพราะพูดกันไม่รู้เรื่อง

> แต่จะว่าไปโลกก็มีอยู่แค่ 2 เรื่องล่ะนะ - เรื่องที่เราควบคุมได้ กับ เรื่องที่เราควบคุมไม่ได้

![Wayne Dyer](https://res.cloudinary.com/sdees-reallife/image/upload/e_shadow:40/v1544105994/waynedyer.jpg)

สำหรับเรื่องที่ควบคุมไม่ได้ก็ต้องวางให้ได้ ส่วนเรื่องที่ควบคุมได้ก็เห็นจะมีแค่ที่ตัวเราเองเท่านั้น ที่เราต้องเข้าควบคุม ตามดูความคิด ตามดูความรู้สึกตัวให้ถ้วนทั่ว ตามดูอารมณ์และลมหายใจ มีอยู่ไม่กี่อย่างแต่ว่าทำไมถึงได้ยากมากมาย?

จะว่าไปก็คือต้องค่อยๆ ฝึกกันให้เป็นเรื่องประจำ เรื่องสม่ำเสมอ หรือบางทีนี่ก็เป็นเพราะเราได้ละเลย เพิกเฉยต่อสิ่งเหล่านี้มานานแสนนาน เห็นแต่การสลับกันของ ถูกกับผิด และ ผิดกับถูก ชนิดที่ว่าไม่มีแม้แต่เวลาที่จะได้ฝึกนั่งสมาธิสักวันละแค่ 5 นาที หรือ 10 นาทีกันเลยจริงๆ

จำได้ว่าปกติแล้วสมัยก่อนตอนเวลาที่ได้ยินเกี่ยวกับคำว่านั่งสมาธิ เราก็จะสงสัยว่าต้องนั่งทำไม คิดยังไงก็ไม่เข้าใจ ไม่เห็นความเป็นไปได้ว่าจะช่วยอะไรให้ได้ผลตรงไหน หรือถ้าหากจะช่วยได้ก็เห็นกับเป็นเรื่อง ที่เอาไว้สำหรับช่วยให้กับผู้เฒ่าผู้แก่ ไม่ใช่สำหรับคนวัยโหมทำงานก็เท่านั้น

> You should sit in meditation for 20 minutes a day,
> unless you're too busy; then you should sit for an hour.
> ~ Old Zen saying

ยิ่งพอเจอคำสอนแบบนี้เข้าก็ยิ่งจะไปกันใหญ่ ไม่ใช่ว่าเราฟังแล้วจะเข้าใจได้ แต่กลับกลายเป็นว่าเราเข้าใจไปว่าพระเซน ท่านพูดจาแบบว่ากวนเราไปซะยังงั้น - แต่แล้วในทุกสิ่งทั้งหมดทั้งมวล ในปีใหม่ที่กำลังใกล้เข้ามานี้ ถ้าเราจะลองหยุดทำดูบ้าง ถ้าเราจะลองเริ่มทำดูบ้าง และถ้าเราจะลองนิ่งและลองมองดูตัวเราเองซะบ้าง

![Work yourself out](https://res.cloudinary.com/sdees-reallife/image/upload/e_shadow:40/v1544108825/awakening.jpg)

ก็ได้แต่ตั้งใจและภาวนาว่า ก็คงเป็นไปได้ที่ว่าเราก็น่าจะได้เห็นแสงแห่งปัญหา และปรับเปลี่ยนชีวิตให้คล้อยเข้าไป อยู่ในทำนองคลองธรรมได้เช่นเดียวกัน - สาธุ
